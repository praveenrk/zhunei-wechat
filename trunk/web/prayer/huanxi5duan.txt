<p>欢喜一端　天神朝拜童贞玛利亚，报曰：天主特选为母．</br>
献:盛德崇福童贞玛利亚，我献此经，敬祝尔圣宠无涯之喜．昔日天神嘉俾厄尔，奉天主之命，恭报于尔云：万福玛利亚，满被圣宠者，主与尔偕焉．又云天主圣子，选尔为母，将降孕于尔最净最纯之圣胎．为人救世，尔于是时俯躬谦言：我乃主之婢女，愿赐成于我，如汝之言．</br>
求:今我虔祈圣母，转祈圣子耶稣，赐我谦逊之德，使我诸凡行为，自能顺承天主至圣之旨．阿们．（诵天主经一遍，圣母经十遍，圣三光荣颂一遍。以后每端仿此。）</br></br>
欢喜二端　圣母往见圣妇依撒伯尔．</br>
献:全备诸德童贞玛利亚，我献此经，敬祝尔圣性仁爱之喜，天神嘉俾厄尔，又以尔表姐依撒伯尔，受娠之奇事，奉报于尔，尔乃大发热爱之情，速行往顾，既至其家，伊受孕期及六月，天神报云：宜名若翰。是时若翰在胎，即知尔在伊母之前，又知尔已怀胎，是降生救世之天主。其在胎中不胜欣跃，圣子耶稣，在尔胎中，即赦其所负原祖之罪。依撒伯尔，荷天主默照，识尔为天主之母，不胜欢呼称赞，女中尔为殊福，尔胎中子，尤为殊福，我有何德，而烦吾主之母，远来顾我？</br>
求:今我虔祈圣母，转祈圣子耶稣，赐我爱人之热心，又赐我凡思言行，罪过之赦，圣恩之锡，及明达天主事理，超性之识。阿们。</br></br>
欢喜三端　吾主耶稣基利斯督降诞</br>
献:天主圣母童贞玛利亚，我献此经，敬祝尔神圣共庆之喜，尔至圣灵魂，所受尔子耶稣，诞生于尔，至净至贞之胎，以救世人。尔至喜至敬，裹以裳衣，置于马槽，伏身拜为真天主。此时群天神奏乐于空中，赞美天主，庆贺世人曰：天主受享荣福于天，良人受享太平于地。</br>
求:今我虔祈圣母，转祈圣子耶稣，赐我甘贫之德，使我轻脱世缘，乃得纯心奉事吾主。阿们。</br></br>
欢喜四端　圣母献耶稣于主堂</br>
献:至贞至洁圣母玛利亚，我献此经，敬祝尔圣善令誉之喜，圣子耶稣当时天神显扬，牧童即来致敬，三王即来朝礼。圣诞后四十日。尔恭抱前往圣殿，献于天主圣父，此时有一盛德年高西默盎，又有一盛德节妇亚纳，赞扬圣子耶稣，真是救世之主。</br>
求:今我虔祈圣母，转祈圣子耶稣，赐我或在圣殿，或居别所，时时皆能普扬天主圣名，赞美天主圣容，令诸人咸知信从。阿们。</br></br>
欢喜五端　耶稣十二龄讲道</br>
献:勤敏神工圣母玛利亚，我献此经，敬祝尔暂忧旋慰之喜。圣子耶稣方一十二龄，随尔前往圣殿，归时相失耶稣，三日夜尔心痛苦，三日之后，觅至殿中，及见耶稣上座，与耆年博学之士，讲论天主事理，一见不胜欣喜。耶稣同尔言归，孝敬事尔，至三十年。</br>
求:今我虔祈圣母，转祈圣子耶稣，于我患难之际，赐我神慰，使我时时事事，翕合圣意，克谦克孝，诚事天主。阿们。</p>